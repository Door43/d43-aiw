====== 17. ሳዓቢ ዳዊት ኪክን ክ ኣርዛቓክ ጫዓቔና ======

{{https://api.unfoldingword.org/obs/jpg/1/en/360px/obs-en-17-01.jpg?direct&}}

ሳኦል እስራኤል ኤዔድንት ብሬዜናምባብ ባዓብስን ሃዓቔ፤ ኖዖሬ ኤዔድን ዝግግዳቕምሽ ሮዖትምባብኬ ቤራይካምባብ ሃዓቔ፤ ሳኦል እስራኤል ኤዔድናም ክ ጌሥዳክ ብሬዜናሜድ ቶክሚ ቦንንግር ላቕምባብ ባዓቢ ሃዓቔ፤ ኮዖት ቡዑር ዳይንክ ሳዓብካን ኤዔኣያብ ዳቕላይሳብ ኤዔድ ማዓሤ፤ ካንካን ሳዓቢ ሴጻ ዎላቕ ሳኦልት ካርግር ባዓቢ ማዓዳብ ጋሌባብ ኤዔዳም እዜ።

{{https://api.unfoldingword.org/obs/jpg/1/en/360px/obs-en-17-02.jpg?direct&}}

ሳዓቢ ሳኦልት ቡዑር ባዓቢ ክ ማዓቴምሽ ዳዊት ጋዓርዳብ እስራኤልት ኣግሊ ይንሣም እዜ፤ ዳዊት ቤትሌም ጋዓርድንዳ ካትሜንግር ዶዖቕዳብ ቖሊ ግሽዳብ ሃዓቔ፤ ዳዊት ጋላ ጋሌንዳ ሴጼግር ባዓቤንት ቖልናም ክ ጶይድክ ቖልናም እሥዴድ ዞብኬ ድብ ጋዓርዴድ ዴብናም ዴይስታ ሃዓቔ፤ ዳዊት ሳዓብዜን ቡዑድ እዝዳብኬ ክካን ኤዔእዳብ ዋዬባብ ኡዝሜክ ዎዖንዳብ ሃዓቔ።

{{https://api.unfoldingword.org/obs/jpg/1/en/360px/obs-en-17-03.jpg?direct&}}

ዳዊት ዴዔጽምባብ ዳዓሚ ዶብዳብኬ ኤንሥዳብክ ማዓሤ፤ ዳዊት ኣኪ ኣግልምክ ይ ዶዖቕዳኬንክ ጎልያድ ጋዓርዳብ ጋእሼባብ ኤዔሥን ኪክን ዳዓሚ ዶብምሴ፤ ጎልያድ ዳዓሚ ዶብሚ ኤስቴባብ ጋእሻ ዛምባብ ኮይኔሬ ሮዖትምኔክት ላዓ ኣዓኒ ሃዓቔ፤ ዳይንኬሬ ሳዓቢ ጎልያዳም ዴይሶ እስራኤል ኤዔድናም ክ ዻቕሽቴምሽ ዳዊታም ኬልሼ፤ ኮዖት ቡዑር ዳዊት ኤዔድንት ብሬዜን ኪም ስሌርቴምሽ ማዓዴድ እስራኤልንት ይዥዴድንዜን ቤድሚ ሺችድባብ ማዓሤ።

{{https://api.unfoldingword.org/obs/jpg/1/en/360px/obs-en-17-04.jpg?direct&}}

ሳኦል ኤዔድና ዳዊታም ኬ ናሻኬትጎክ ክዜን ኒቕምሴ፤ ሳኦል ቤድሚ ሴጽካን ዳዊታም ዴይስካን ዝግዜ ካንካን ዳዊት ሳኦልዳንክ ዛቕሴ፤ ሴጻ ዎላቕ ሳኦል ዳዊታም ዴይስካን ዝጋሮ ሃዓቔ፤ ሳኦል ዳዊት ክራንክ ክ ዛቕዳክ ዎሬንግር ካዬ፤ ዳይንኬሬ ሳኦል ኪም ሼትክዬ፤ ዳዊቴሬ ሳኦልዳ ኡሣ ሃዓዶ ኪም ዴይስንቲ ኪን ማዓዳቔ፤ ዳዓኖንምሺ ኪም ዴይስክዬ፤ ዳዊት ባዓቢ ማዓትንትካን ኪም ዴይሳቕዬ ሳኦል ኤስቴምሽ ኣብሌንክቴት ዋጽራም ቴችትዮ ቴዬ።

{{https://api.unfoldingword.org/obs/jpg/1/en/360px/obs-en-17-05.jpg?direct&}}

ማቕንቴዜኔሬ ሳኦል ዳዓምግር ዴእሴ፤ ዳዊቴሬ እስራኤል ኤዔድንት ባዓቢ ማዓሤ፤ ዳዊት ላቕምባብ ባዓቢ ሃዓቔ፤ ኤዔድኔሬ ኪም ናሼኬ ሳዓቤሬ ዳዊታም ኣንጄ፤ ኪን ኡስቴምሼሬ ማዓስሴ፤ ዳዊት ቤድሚ ዳዓሚ ዶብምሴ፤ እስራኤል ኤዔድንት ይዥዴድናም ክ ሺችቴምሼሬ ሳዓቢ ኪም ኬልሼ፤ ዳዊት ዬሩሳሌማም ሺችቶ ዋዓር ይ ዶዖቕድንዳ ካትማ ኮዖም ማዓስሴ፤ ዳዊት ባዓምዳክ ቦንንግር እስራኤል ኤዔድና ዛሜድኬ ዎድምቴድክ ማዓሤኬ።

{{https://api.unfoldingword.org/obs/jpg/1/en/360px/obs-en-17-06.jpg?direct&}}

ዳዊት እስራኤል ኤዔድን ሙዴካን ሳዓባም ኬ ምክስድንዴትኬ ክካን ጪልሽት እማ ኬ ታዓድንዳ ጪሊ ኤያም እክንትካን ዝግዜ፤ ኤዔድና ኦይዲ ማቶ ቦንንግር ሙሳ እክሳቓክ ሳዓቢ ኪክን ማሽሜርዳክ ኣብላ ኤዬንግር ሳዓባም ምክስንትኬ ጪልሽት እማ ኪን ታዓዳቔ።

{{https://api.unfoldingword.org/obs/jpg/1/en/360px/obs-en-17-07.jpg?direct&}}

ዳይንኬሬ ሳዓቢ ጋዓና ኬዔዜካን ማዓትካን ዬይዳኬታም ኬዔዝዳብን ናታናም ዳዊትዳ ኦይሤ፤ «ሃዓና ዳዓሚ ዶብዳቓብ ኤዔድ ሃ ማዓሥንካን ኮዖ ጪሊ ኤዬናም ኢን እካያዬ» ይንሥስሃንት ኮዖም እክክዴ፤ ዳይንኬሬ ጋእሻ ሃዓም ኣንጅድቴ፤ ሃንት ካዓሥንግራንክ ዎላቓብን ኤዔድእስትዜን ባዓቢ ማዓሦ ሌፒ ሴጽካን ጌሥዴ!» ሌፒ ሴጽካን ክ ጌሥዳክ ሃክባብ ዳዊት ካዓሥንግራንክ ሳዓቢ ዪም ሳይሳቓብኔ፤ ሳዓቢ ዪም ሳይሳቓብስን ፔጬዜናሜድ ኤዔድንት ዳቔልስንኬትግራንክ ኬዔም ዻቕሽዳብን ሳዓብት እዴርቴባብስኔ።

{{https://api.unfoldingword.org/obs/jpg/1/en/360px/obs-en-17-08.jpg?direct&}}

ዳዊት ኬዔና ኬዔዜናም ይ ኤሴርታኬንክ ኮዖ ጋእሼንዳ ቦንችምኬ ቤድሚ ኣንጄትክ ኪን እምንትካን ጫዓቓ ኪን ክ ኣርዛቕንካን ሳዓና ሳዓባም ጎዖፕሼ ኪም ሳእሴ፤ ዳዊት ኬዔና ሬይናም ሃይንት ክ ዬይድኬሬ ኤሳቕዬ፤ ዳዓኖንምሺ ዶዖፔንካን ማዓሥንክ እስራኤል ኤዔድና ሳዓቢ ሳይሳቓብስን ሃዓድክንዴት ብሬዜን ሮዖትምንዳ ቦንካን ሃሬስንግር ዎላቕ ሺ ቦናም ጶይንት ኬዔም ዝክስዳቔ።

{{https://api.unfoldingword.org/obs/jpg/1/en/360px/obs-en-17-09.jpg?direct&}}

ዳዊት ኡዝማ ቤዔርንትኬ ቡዑድ እዜርቴባብ ማዓትንትክ ቤድሚ ቦንካን ጌሥሳቔ፤ ሳዓቤሬ ኪም ኣንጄ፤ ዳዓኖንምሺ ማቕንታ ቦንይንትግር ሳዓብት ብሬዜን ጋእሼንዳ ዳቔልሲ ዎዖንሴ።

{{https://api.unfoldingword.org/obs/jpg/1/en/360px/obs-en-17-10.jpg?direct&}}

ሴጻ ዎላቕ ዳዊት ዳዓሚ ዶብዴድን ሙዳ ኤዔርንታንክ ካዬኮ ዳዓሚ ኬ ዶብዳኬንክ ኖዖ ባዓሚ ኤያይንቴት ማዓል ዶዖቕሶ ዎላቕ ላቕማይስንዳ ማዓ ዜናይንታም ኮ ሼርድክ ኮዖም ሼጄ፤ ናዓምንኮቴሬ ቤርሳቤ ሃዓቔ።

{{https://api.unfoldingword.org/obs/jpg/1/en/360px/obs-en-17-11.jpg?direct&}}

ዳዊት ኣዓፕይንታም ኦስ ኮዛንክ ማዓስንትን ኦዖላይሲ ክራ ኮዖም ታዓዴርቴምሽ ኤዔድ ኦይሤ፤ ኮ ኪክኔሬ ራዓሤ ኤዔርኮት ማዓስቶ ኮዖም ኦይሤ፤ ቶክሚ ሴጽት ቡዑር ቤርሳባ «ሲርትቴ» ጋይሶ ዳዊትዳ ኬዔዛ ኦይሤ።

{{https://api.unfoldingword.org/obs/jpg/1/en/360px/obs-en-17-12.jpg?direct&}}

ኦርዮ ዪም ጋዓርዳብ ቤርሳቤት ክእስ ዳዊት እዴርቴድ ዳዓሚ ዶብዴድንግራንክ ዎላቓብን ሃዓቔ፤ ዳዊት ኦሮናም ዳዓምንግራንክ ማዓስትዮ ኤዔልስሴትዳቦ ማይንት ኪክን ክ ራዓታን ኪን ኬዔዜ፤ ዳይንኬሬ ኦርዮ ኔጋቔድ ዳዓሚ ዶብዴድን ዳዓምግር ኬ ዳይክ ኤዔርእስት ካያይቴ ጋይሴ፤ ካንካን ዳዊት ኦሮን ዳዓምንግር ማዓትዮ ክ ካይቴምሽኬ ኪም ዴይሴርቴምሽ ይዥምዴድን ጋእሻ ኬ ዛብዳኬትዜን ኪም ዬሥትዮ ዳዓምን ዶፕስዳብንቴን ኬዔዜርሴ።

{{https://api.unfoldingword.org/obs/jpg/1/en/360px/obs-en-17-13.jpg?direct&}}

ኦሮናም ዴይሴርሳኬት ቡዑር ዳዊት ቤርሳባም ማይንት ማዓስሶ ኮዖም ቴይሴ፤ ቡዑር ናዓ ዳዊቴን ኣንግ ይንሢ ኪን ኣጼ፤ ሳዓቢ ዳዊት ዎዖንሳቓክ ሬይንጎክ ጋእሻ ጋዓምሴ፤ ዳቔልስኔክት ሃስን ዳቔልድንዳ ኮ ማዓሥምሽ ዳዊካን ክ ኬዔስቴምሽ ማዓትካን ዬይዳኬታም ኬዔዝዳብን ናታናም ክራ ኦይሤ፤ ዳዊት ዳቔልስይንታም ቡዑጼ ሳዓቤሬ ኔጋኔ ኪን ጋይሴ፤ ዳዊት ኔጋቓክ ቦንይንትግር ካልምስድንዳ ሴጼግሬሴ ሳዓብቴንክ ሙክንትክ ኪን ኤዔእሴ።

{{https://api.unfoldingword.org/obs/jpg/1/en/360px/obs-en-17-14.jpg?direct&}}

ዳይንኬሬ ዳዊት ዎዖንሳቓክ ዳቔልስንካን ቓእሲ ማዓሥክ ይንሥስን ዴእሴ፤ ታዓሬ ኔጋቓክ ቦንይንትግር ዳዊት ኤዔር ኤዔድንግር ዳዓሚ ሃዓቔ፤ ዳዊት ዛምኔሬ ጋእሻ ላንቕሴ፤ ዳዊት ሳዓብዜን ቡዑድ ክ እስክንኬሴሬ ሳዓቢ ታዓሬ ጉሜር ኬዔስትንካን ይዜን ቡዑድ እዜርቴባብ ሃዓቔ፤ ቡዑር ዳዊትኬ ቤርሳቤክ ኣብ ኣንግ ይንሢ ኣጼኬ ናዓምንክታሜሬ ሶሎምን ጋይሶ ዎጄኬ።

ማጻዓፕ ጪልንት ኣቴና 1ሳሙ10፥15-19፤24፥31፤2ሳሙ5፥7፤11-12
