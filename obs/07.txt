====== 7. ሳዓቢ ያይቖባም ኣንጅምሽ ======

{{https://api.unfoldingword.org/obs/jpg/1/en/360px/obs-en-07-01.jpg?direct&}}

ይንሥስኔሬ ጋጵስምሽ ያይቖብ እንዴን ኪክን ኤዔር ዶዖቕንታም ናሽዳቔ፤ ኤዔሳ ዳይንክ ዴቢ ማንጋ ናሽዳቔ፤ ርብቓ ያይቖባም ኮ ናሽድክ ይሳቕ ዳይንክ ኤዔሳም ናሽዳቔ።

{{https://api.unfoldingword.org/obs/jpg/1/en/360px/obs-en-07-02.jpg?direct&}}

  - ሴጼግራንክ ዎላቕማት ኤዔሳ ዴቢ ማንጋግራንክ ማዓትዮ ክ ሃዓድንክ ጋእሻ ዳቔርታ ሃዓቔ፤

 ኤዔሳሬ ያይቖቤን «ዋዓዴ ሃ ኡሻቓክ እሥምንግራንክ ቶክሚ ኢን እምካ» ኪን ጋይሴ፤

 ያይቖቤሬ ብሬዜን ሃንት ቶይድምናም ኢን እምካ ኪን ጋይሴ፤ ካንካን ኤዔሳ ቶይድምይንቴት

 ጋዓንምናም ያይቖቤን እምሴ፤ ኮዖዛንኬሬ ያይቖብ ይ ኡሻቓክ እሥምንግራንክ ኪን እምሴ።

{{https://api.unfoldingword.org/obs/jpg/1/en/360px/obs-en-07-03.jpg?direct&}}

ይሳቕ ኣንጄትናም ያይቖብካን እምካን ዝግዜ፤ ዳይንኬሬ ኮዖም ይ ዎዖንካኬት ብሬዜን ርብቓኬ ያይቖብክ ይሳቓም ጌሽሼኬ፤ ያይቖብ ኤዔሳም ካምሶ ይሳቕዳ ኡሥምቴ፤ ይሳቕ ጋልቴርታ ክ ሃዓቕንካን ኣዓፕክት ሼዳይ ሃዓቔ፤ ካንካን ያይቖብ ኤዔሳት ኣብላም ቖቤርቶ ዴርትቴሬ ጉፕታም ባዓርግርንትኬ ኣዓንዜይንቴክ ዻክቶ ይሳቕዳ ኡሥምንትክ  ኪም ጌሽሼ።

{{https://api.unfoldingword.org/obs/jpg/1/en/360px/obs-en-07-04.jpg?direct&}}

ያይቖብ ኤዔሳዳ ሃዓዶ ኮይን ኪን ጋይሴ፤ «እታ ኤዔሳ ሃዓድትቴ ኢም ኣንጅካን ሃዓን ማማዓዴ» ጋይሴ፤ ይሳቕ ዴርትንት ጉፕቴናም ሃዓጾ ሼጆ ኣብሌንክታሜሬ ዎሽሾ ኤዔሳ ማዓሥምሽ ጶቕሽንትክ ኪም ኣንጄ።

{{https://api.unfoldingword.org/obs/jpg/1/en/360px/obs-en-07-05.jpg?direct&}}

ያይቖብ ቶይድምንት ጋዓንምናምኬ ኣንጄትናምክ ጌሽሽዮ ክራንክ ክ ቴይንካን ኤዔሳ ያይቖባም ይዤ፤ ባዓቤንኬት ክ ዴእሳኬት ቡዑር ኪም ዴይስካኔሬ ጶቕሼ።

{{https://api.unfoldingword.org/obs/jpg/1/en/360px/obs-en-07-06.jpg?direct&}}

ዳይንኬሬ ርብቓ ኤዔሳት ጶቕሽናም ኤሴርቴ፤ ካንካን ኮዖኬ ይሳቕክ ሱሴይንቴዳ ክ ዶዖቓን ፔጋ ፔጭግር ያይቖባም ኦይሤኬ።

{{https://api.unfoldingword.org/obs/jpg/1/en/360px/obs-en-07-07.jpg?direct&}}

ያይቖቤሬ ቤድሚ ቦንካን ርብቓት ሱሴን ኪክን ዶዖቕሴ፤ ኮዖ ሴጽንግር ማዓ ቴይሶ ታሜኬ ቓስቴን ኣንግ ይንሥኬ ዎላቕ ማይንሥክ ኣእሴ፤ ሳዓቤሬ ኪም ጋእሻ ዎድምስሴ።

{{https://api.unfoldingword.org/obs/jpg/1/en/360px/obs-en-07-08.jpg?direct&}}

ካናኣን ፔጭግር ክ ዶዖቕሳቓክ ቦንዳ ቦንት ቡዑር ያይቖብ ይንት ኤዔር ኤዔድንኬ ክት ፕክሽዴድንክ ቖልሜይንት ሙዴን ኪክን ካናኣን ፔጭግር ማዓትንትካን ጶቕሼ።

{{https://api.unfoldingword.org/obs/jpg/1/en/360px/obs-en-07-09.jpg?direct&}}

ኤዔሳ ታዓሬ ኢም ዴይስካን ጶጶቕሽዳ ዳዓቴሬ ጋይሶ ቡዑዴግርንት ይ ጶቕሽንካን ጳሼ፤ ኮዖካኔሬ ቤድሚ ቖልማም እማ ኪን ማዓቴምሽ ኤዔሳካን ኦይሤ፤ ቖልሜናም ክራ ቤይዴድ ያይቖብት ፕክሽዴድን ኤዔሳሬን «ሃንት ፕክሽዳብን ያይቖብ ኬዔና ቖልሜናም ሃዓን ኦይሣቔ ኖዖሬ ኡሣ ሃዓዳዴ» ኪን ጋይሴኬ።

{{https://api.unfoldingword.org/obs/jpg/1/en/360px/obs-en-07-10.jpg?direct&}}

ኤዔሳ ዳይንክ ብሬዜኔሬ ያይቖቤን ኔጋኔ ጋዓታ ክ ማዓሥንካን ክራ ማሽምካን ጉሜርዳቔ፤ ያይቖብ ካናኣን ፔጭግር ላቕምክ ዶዖቕሳቔ፤ ኮዖዛንኬሬ ይሳቕ ዴእሴ፤ ያይቖብኬ ኤዔሳክ ኪም ዱዑክሴኬ፤ ሳዓቢ ኣብራምካን ክ ጫዓቕሻቓክ ጉሜር ኡፕስና ታ ይሳቕዳንክ ያይቖቤን ዣእሼ።

ማጻዓፕ ጪልንት ኣቴና ፕዥ 25፥27—33፥20
