====== 35. ዋዬባብ ባዓቤንት ኣቴና ======

{{https://api.unfoldingword.org/obs/jpg/1/en/360px/obs-en-35-01.jpg?direct&}}

ሴጻ ዎላቕ ዬሱስ ቤድሚ ኤዔድን ጊዒራ ካሽሽዴድንኬ ክራ ኤስርካን ሱዽምሳቔድ ኣቤድን ዳቔልሲ ኤዔድናምክ ኤስ ኤስስዳቔ።

{{https://api.unfoldingword.org/obs/jpg/1/en/360px/obs-en-35-02.jpg?direct&}}

ታዓሬ ኮዖግር ሃዓቔድ ቡዑድ እዝንትናም ኤንሥዴድና ዬሱስ ዳቔልሲ ኤዔድናም ሱስንት ማዓስሶ ክ ኬዔም ናሽድክ ኪም ሼጄኬ፤ ኪክ ኪክዴሬ ኪም ይዝንንት ዬዜኬ፤ ካንካን ዬሱስ ኣቴን ኮዖም ኬዔዜ።

{{https://api.unfoldingword.org/obs/jpg/1/en/360px/obs-en-35-03.jpg?direct&}}

ይንሥንት ቓስቴን ዶዖቕዳብ ኤዔድ ዎላቕ ሃዓቔ፤ ይንሥስን ሜራብን ባዓቤኔን <እባዓቦ! ሶልንግርሃንታንክ ኢን ዣእዳክ ካሽንግራክ ታ ኢን እምካ!> ኪን ጋይሴ፤ ካንካን ባዓቤን ሶልናም ቓስቴንንካን ካሽትዮ ኬዔን እምሴ።

{{https://api.unfoldingword.org/obs/jpg/1/en/360px/obs-en-35-04.jpg?direct&}}

«ሜራብ ይንሥስን ሳዓና ይንት ዶዖቕዳክ ሙዳም ሱዽቶ ፔጫ ፔጌግር ካዮ ዳቔልስክ ዶዖቓሮ ሶልናም ካይሴ።

{{https://api.unfoldingword.org/obs/jpg/1/en/360px/obs-en-35-05.jpg?direct&}}

ኮዖት ቡዑር ሜራብን ይንሥስን ዶዖቕዳክ ፔጬንግር ሉማ ማዓሤ፤ እሥሚ ሼኔርድንዳ ሶሌሬ ክራ ዳክ ሃዓቔ፤ ካንካን ኣብንዳ ዎዖኒ ዳክንካን ጉድማም ግሽማ ግሽንቲ ዬዜ፤ ጋእሻ ካሌርሶ ዳዓቔርታ ይ ሃዓቕንካን ጉድምንት እሥምናም እሥንትካን ኡቕምዳቔ።»

{{https://api.unfoldingword.org/obs/jpg/1/en/360px/obs-en-35-06.jpg?direct&}}

ማቕንቴዜኔሬ ይንሥስን ሜራብና ይማትካን ኮይን ጶቕሼ፤ <ሃራ ዬእንትስቴ? እባብት ፕክሽዴድን ሙዳ ኬ እሥድንዳ ቤድሚ እሥሚ ኬራ ዶዖቔ፤ እታ ዳይንክ ዳዓቔርትቴ፤ እባብዳ ኤዔር ማዓትዮ ካይቶ ሃንት ፕክሽዴድንግራንክ ዎላቓብንምሽ ኢም ክ ማዓስቴምሽ ኪም ምክስድቴ» ጋይሴ።

{{https://api.unfoldingword.org/obs/jpg/1/en/360px/obs-en-35-07.jpg?direct&}}

ካንካን ሜራብ ይንሥስን ባዓቤንዳ ኤዔር ማዓቴ፤ ኣኪ ፔጋ ክ ዳይክ ባዓቤን ኪም ይ ሼጃኬንክ ክካን ኣቴርሴ ክራ ሃዝንትክ እምጭትዮ ኪም ሶንቕቴ።»

{{https://api.unfoldingword.org/obs/jpg/1/en/360px/obs-en-35-08.jpg?direct&}}

ይንሥስኔሬ ኮይን ጋይሴ፤ <እባዓቦ! ሳዓባምኬ ሃዓማምክ ዳቔልስትቴ፤ ይንሥስሃንቴ ኢም ጋዓራን ኢን ማዓታዬ» ኪን ጋይሴ።

{{https://api.unfoldingword.org/obs/jpg/1/en/360px/obs-en-35-09.jpg?direct&}}

ዳይንኬሬ ባዓቤን ይንት ፕክሽዴድንግራንክ ዎላቕባቤን ኮይን ጋይሴ፤ <ሳዓና ካያዮ ላቕምቴንዳ ኣብላ ታዓዳዮ ይንሥስእስቴን ቖፕስካ! ኣዓንንክቴት ግልኤንግር ዎርቒ ዱዑትግርክት ኮጳ ዎድካ፤ ኮዖዛንኬሬ ዎ እሥቴምሽኬ ዎ ጉሜርቴምሽክ ዱርፕቴባብ ቖልማ ታዓዶ ቴችኬቴ ሃራካኔ ጋዓርስንክ ኮና ይንሥስእት ዴእታ ሃዓቔ፤ ታ ኣዓፔክ ማዓቴ! ካይታ ሃዓቔ ታ ዳይንክ ሃዓፔርቴ!» ጋይሴ።

{{https://api.unfoldingword.org/obs/jpg/1/en/360px/obs-en-35-10.jpg?direct&}}

«ካንካን ኤዔድና ጉሜርንቲ ዬዜኬ፤ ቤድሚ ሃጵክዳይክ ዎዖንግራንክ ቶይድስን እንዴፕስክት ኤዔር ሃዓዴ፤ ሌዔቔቴኬ ባይድቴክ ኡፕሲ ኤሴርሴ፤ ሃራ ዳይኬ ጋይሶ ሪርቴ።»

{{https://api.unfoldingword.org/obs/jpg/1/en/360px/obs-en-35-11.jpg?direct&}}

ቶይዲ ይንሥስን እንዴፕስን ሃዓዳቕንካን ኬ ጉሜርዳኬታም ይ ኤስታኬንክ ጋእሻ ይ ጋዓምስንካን ኤዔር ኣርድንትካን ናሽክዬ፤ ባዓቤንክት ዉታቕሶ ኤዔር ኣርዝዮ ኬ ኪክን ክ ጉሜርቴምሽ ኪም ምክሴ፤ ኖዖ ዳይንክ ሃኦ ጋይሴ።

{{https://api.unfoldingword.org/obs/jpg/1/en/360px/obs-en-35-12.jpg?direct&}}

ቶይዲ ይንሥስን ባዓቤኔን ኮይን ጋይሴ፤ <ኬዔና ቦንን ሙዴክ ሃዓን ኤዔኤክ ፕክሽትቴ ዎላቔሴ ሃዓን ኤዔእክስ እ ጋርሻቕንዳ ሴጻ ዳክዬ፤ ታዓክ ዬኬሬ እቤዔልሥኬስ ኪክን እ ጉሜርቴምሽ ዴርቲ ቕንጺ ዎላቔሴ ኢን እማቓዬ፤ ዳቔልሲ ዎዖንንትክ ሶልሃንታም ካይሳቓብን ይንሥስን ዳይንክ ኤዔር ክ ሃዓድንካን ዱርፕቴባብ ኣብዝስናም ቴቻዬ! ጋይሴ።

{{https://api.unfoldingword.org/obs/jpg/1/en/360px/obs-en-35-13.jpg?direct&}}

«ባዓቤን ዳይንክ ኮይን ጋይሴ <ዬ ይንሥስእስቶ ሃዓና ሙዳ ሴጽ እ ኪክናዬ እስት ዶዖቕዳክ ሬይ ሙዴና ሃሬዬ፤ ጉሜርዎንት ዳይንክ ኡዝሜንዴ፤ ሃራካኔ ጋዓርስንክ ሃንዴፕስን ኮና ዴእታ ሃዓቔ ታ ዳይንክ ኣዓፔክ ማዓቴ፤ ካይታ ሃዓቔ ታ ዳይንክ ሃዓፔርቴ!» ኪን ጋይሴ።

ማጻዓፕ ጪልንት ኣቴና ሉቓስ 15፥11-32
