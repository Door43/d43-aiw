====== 13. ሳዓቢ እስራኤል ኪክን ክ ኣርዛቓክ ጫዓቔና                                                   ======

{{https://api.unfoldingword.org/obs/jpg/1/en/360px/obs-en-13-01.jpg?direct&}}

ሳዓቢ እስራኤል ኤዔድናም ኖቓ ጼዔርን ዜይምንዴጎክ ኬዔም ይ ኤንሣኬት ቡዑር ፔጫ ጉርንግር ሲና ጋዓርዳብ ባሌስንዳ ኬዔም ዣእሼ፤ ኮዖኔሬ ሙሳ ኣትዳክ ትርሼናም ክ ሼጃቓክ ባሌስኔ፤ ኤዔድና ባሌስንት ጎይር ኣብላ ኤይንታም ቶሼኬ።

{{https://api.unfoldingword.org/obs/jpg/1/en/360px/obs-en-13-02.jpg?direct&}}

ሳዓቢ «ኢን ዬ ኤዔእድንኬ ጫዓቓእስታም ዬ ጶይድንክ ቦንችምቴንዳ ዻዓልማ ሃዓሜንት ባዓብት ኤዔድናም ሳዓቢ ኪክን ቔዔሽምሽዴድ ኮይኔሬ ጪሊ ኤዔድ ኢን ማዓዴቴ» ጋይሶ ሙሴንኬ እስራኤል ኤዔድኔንክ ኬዔዜ።

{{https://api.unfoldingword.org/obs/jpg/1/en/360px/obs-en-13-03.jpg?direct&}}

ኤዔድና ማንፔስጎክ ዶዖቕንትይንታም ኬ ኡስሳኬት ማኬን ሴጽት ቡዑር ሳዓቢ ጉዑግንኬ ጳልቕንትክ ጩቤክ ኡፕሲ ጫዓጭክ ኤስምድንዳ ፓራ ሲና ባሌንዜን ሃቼ፤ ባሌንዜን ክ ኤፕቴምሽ ዪን ኬዔዜርሳቓብ ሙሳ ዬኬክ ሃዓቔ።

{{https://api.unfoldingword.org/obs/jpg/1/en/360px/obs-en-13-04.jpg?direct&}}

ኮዖዛንኬሬ ሳዓቢ ጫዓቓ ኣርድንትክ ኮይን ኬዔን ጋይሴ፤ «እታ ግብጽግራንክ ኤዔዴን ፕክሽዴድ ዬ ዳይክ ዬዔም ዻቕሻቓብ ሳዓብስዬንት ሙዴናም ማዓስዳብቴ፤ ኣቤድን ጾይስናም ሃይ ምክስኬቴ።

{{https://api.unfoldingword.org/obs/jpg/1/en/360px/obs-en-13-05.jpg?direct&}}

ጾይስናም ሃይ ኣክሽካ ኬዔም ሃይ ምክስካ፤ ሃራካኔ ጋዓርስንክ እታ ሙዴናም ማዓስዳብ ኒቕምዳብ ሳዓብቴ፤ ናዓምእስታም ጉሪ ሃይ ኤዔልካ ሃዉሽ ሴጽእስታም ሃ ጪልሽቴምሽ ጶቕሽካ ኮዖኔሬ ዎዖንሃታም ሙዳ ላዓ ሴጽግር ዎዖንካ ሃራካኔ ጋዓርስንክ ታፕሲ ሴጽና ሃ ሃዉሽድንዴትኬ ኢም ሃ ጶቕሽድንዳ ሴጼ።

{{https://api.unfoldingword.org/obs/jpg/1/en/360px/obs-en-13-06.jpg?direct&}}

ሃባባምኬ ሃንዴታምክ ቦንችካ፥ ሃይ ዴይስካ፥ ሃይ ቤዔልምካ፥ ሃይ ዲብካ፥ ሃይ ታውካ፥ ሃ ቤዔልሥስንት ማዓም፥ ኤዬንክታም፥ ዋይ ክት ማዓሣቕንዳ ሃምናሜሬ ሬይ ሃይ ኡቕምካ።»

{{https://api.unfoldingword.org/obs/jpg/1/en/360px/obs-en-13-07.jpg?direct&}}

ኮዖዛንኬሬ ሳዓቢ ኬዔና ታማ ካርቴናም ሴይኒ ቓስቴን ላዓታላትዜን ክልክቶ ሙሴን እምሴ፤ ሳዓቢ ኣቤሬ ካንክ ኬ ኤንሥምድንዳ ኣቤድ ቤድሚ ካርቴናም ኬዔን ኬዔዜ፤ ኤዔድና ኬዔና ካርቴናም ኬ ቦዖሥክንክ ዳይንክ ሳዓቢ ኬዜን ጋጋዓምዴ።

{{https://api.unfoldingword.org/obs/jpg/1/en/360px/obs-en-13-08.jpg?direct&}}

ታዓሬ ሳዓቢ እስራኤል ኤዔድና ኬ ዎዖንቴምሽ ይ ዝግዳክ ኣብላ ኤይንጎክ ኬዔን ኬዔዜ፤ ኮዖኔሬ ሳዓቢ ኪክን ማሽሜርዳክ ኣብላ ኤይኔ ኮዖም ጋዓርዴ፤ ጋእሻ እቤርሼርድንዳ ኣብሌክ ቓስቴንክ ካሼርሻቕንዳ ጎፓኮት ሃዓቔ፤ ሳዓቢ ዋዓር ክ ሃዓድንካን እቤርሽቴን ኣብሌንት ቡዑርጎክ ዶዖቕዳክ ጎፔንግር ኣርዳብን ኤዔድናም ሳዓቢ ኪክን ቔዔሽምሽዳብን ዬሌክ ሃዓቔ።

{{https://api.unfoldingword.org/obs/jpg/1/en/360px/obs-en-13-09.jpg?direct&}}

ኤዔድኔሬ ሙዳ ሳዓቢ ኬዔን  ኬዔዛቓክ ካርቴናም ቦዖሥንትካን ሳዓባም ዬሌክ ምክስንትካን ኮይኔሬ ክካን ፓዓሽምቴድ ኤዔድክት ማዓትንትካን ኤዔድምሴኬ፤ ዳይንኬሬ ሳዓቤን ኤዔእንትካን ጫዓቓ ይ ኣርዛቓኬት ቶክሚ ሴጽት ቡዑር ጋእሼንዳ ዳቔልሲ ዎዖንሴኬ።

{{https://api.unfoldingword.org/obs/jpg/1/en/360px/obs-en-13-10.jpg?direct&}}

ሙሳ ቤድሚ ሴጽካን ሲና ባሌንት ማቴዜን ማዓሦ ሳዓቢ ኪክን ኬዔዝምዜን ሃዓቔ፤ ኤዔድና ክ ማዓቴቴንክ ዬካ ኪም ጶይንቲ ኬዔም ይሽሼ፤ ካንካን ኣሮንዳ ዋርቒ ታዓዴኮ ጾይሲ ኬዔን ክ ኣክሻን ኪን ኬዔዜኬ።

{{https://api.unfoldingword.org/obs/jpg/1/en/360px/obs-en-13-11.jpg?direct&}}

ኣሮኔሬ ዋዓኪ ኦዖቴምሽ ዋርቕንት ጾይስናም ኬዔን ኣክሼ፤ ኤዔድኔሬ ይ ናሽምሽ ጾይስናም ምክስ ዬዜኬ ጪልሽት እሜሬ ኮዖን እምሴኬ፤ ዳቔልስንኬትጎክ ሳዓቢ ጋእሻ ኬዔም ጋዓምሶ ኬዔም ካይስካኔሬ ጶቕሼ፤ ዳይንኬሬ ሙሳ ኬካን ምክሴ፥ ሳዓቤሬ ምክስንክታም ኤሴርሴ ኬዔሜሬ ካይስክዬ።

{{https://api.unfoldingword.org/obs/jpg/1/en/360px/obs-en-13-12.jpg?direct&}}

ሙሳ ባሌንዛንክ ክ ሃችድንኬ ጾይስናሜሬ ይ ሼጃኬንክ ጋእሻ ጋዓምሴትዳቦ ታማ ሳዓብት ካርቴን ክልኬርሳቓ ሴይንናም ኣይሴ።

{{https://api.unfoldingword.org/obs/jpg/1/en/360px/obs-en-13-13.jpg?direct&}}

ኮዖዛንኬሬ ሙሳ ጾይስናም ዴይስትዮ ሊቕሴ ኖቔት ዜኔሬ ኮዖም ኮፕሴ፤ ኖቔናሜሬ ኤዔድናም ዎእሼ፤ ሳዓቤሬ ኤዔድንዜን ክ ጋዓምስንካን ኤድሚ ኤዔድና ዴእሴኬ።

{{https://api.unfoldingword.org/obs/jpg/1/en/360px/obs-en-13-14.jpg?direct&}}

ሙሳ ኣልክምሲ ባሌንት ዜን ኤብንትክ ሳዓቢ ኤዔድኔን ኔጋኔ ክ ጋዓቴምሽ ምክሴ፤ ሳዓቤሬ ሙሴት ምክስናም ኤሴርንትክ ኔጋኔ ኬዔን ጋይሴ፤ ሙሳ ኣይሳቓኬት ኦዖላሲ ክላ ሴይናም ኣክሽቶ ታማ ሳዓብት ካርቴናም ክልክሴ።

{{https://api.unfoldingword.org/obs/jpg/1/en/360px/obs-en-13-15.jpg?direct&}}

  - ኮዖዛንኬሬ ሳዓቢ እስራኤል ኤዔድናም ሲና ባሌንዛንክ ጉሜር ፔጭን ካናኣንግር ኬዔም ኤንሤ።

ማጻዓፕ ጪልንት ኣቴና ዉትንቲ 19-34
