====== 9. ሳዓቢ ሙሳም ኤዔልስምሽ ======

{{https://api.unfoldingword.org/obs/jpg/1/en/360px/obs-en-09-01.jpg?direct&}}

ዬሶፕ ዴእሳኬት ቡዑር ሱሴንክት ሙዳ ግብጽግር ዶዖቕሴኬ፤ ኬቴሬ ካዓሥንኬቴሬ ቤድሚ ቦንካን ዋዓር ዶዖቕሴኬ፤ ቤድሚ ይንሤሬ ኣእሴኬ ኬዔሜሬ እስራኤሌ ጋዓርሴ።

{{https://api.unfoldingword.org/obs/jpg/1/en/360px/obs-en-09-02.jpg?direct&}}

ቤድሚ ማቶ ቦንት ቡዑር እስራኤል ኤዔድና ቤዳሮ ካዬኬ፤ ግብጽ ኤዔድኔሬ ዬሶፓምኬ  ኬዔምክ ክ ኬልሽዳቓኬታም ሙዳ ዋልሴኬ እስራኤል ኤዔድንት ቤድንትንዛንክ ዻዓምሳቕንዳ  ግብጽ ኤዔድና ኬካን ጳሼኬ፤ ካንካን ኮዖ ሴጽንግር ግብጽ ኤዔድናም ጌሥዜን ዶዖቕዳብን ፓርኦን እስራኤልናም ግብጽ ኤዔድንቴን ፕክሽዴድ ኬዔም ማዓስሴ።

{{https://api.unfoldingword.org/obs/jpg/1/en/360px/obs-en-09-03.jpg?direct&}}

ግብጽ ኤዔድና እስራኤል ኤዔድናም ኬዔልቲ ኣክሼርድንዳ ኤያ ኬ እክቴምሽ ካትሜን ሙዳም ኬ እክቴምሽ ማዓስንትክ ዛምክ ኬ ዎዖንቴምሽ ካሌርስዳቔኬ፤ ዴዔጽዳክ ዎዖንና ዶዖቕንትኬታም ካሌርስድንዳ ማዓሤ፤ ሳዓቢ ዳይንክ ኬዔም ኣንጄ ቤድሚ ይንሤሬ ኣእሴኬ።

{{https://api.unfoldingword.org/obs/jpg/1/en/360px/obs-en-09-04.jpg?direct&}}

ፓርኦኔሬ እስራኤል ኤዔድንት ቤድሚ ይንሢ ቶክማይሴድ ዶዖቕድምሽ ሼጄ፤ ካንካን ፓርኦን ኬት ኣንግ ይንሢ ኣዼርስንክ ኣባይ ኖቔንግር ዣቕንትክ ኬዔም ዴይሴርቴምሽ ዛፕስትዮ ኬዔዜ።

{{https://api.unfoldingword.org/obs/jpg/1/en/360px/obs-en-09-05.jpg?direct&}}

እስራኤል ኤዔድንግራንክ ማዓ ዎላቔንዳ ኣንግ ይንሢ ኣጼ፤ ኮዖኬ ክእስክ ዪን ማዓድንዴትክ ዬካ ይንሥስናም ኣዓቼኬ።

{{https://api.unfoldingword.org/obs/jpg/1/en/360px/obs-en-09-06.jpg?direct&}}

ይንሥስንት ኣጼድና ይንሥስናም ኣዓችንትካን ኬዔን ማዓትካኬንክ ይንሥስናም ኖቓ ጼዔርዜን ካይድንዳ ዳቼግር ዎድቶ ኣባይ ኖቔንት ሼዔጌር ዶዖቕዳክ ሱጽርንግር ኪም ዴይስራይምሽ ዻቕሽካን ኖቔንት ዜን ኪም ጋርሼኬ፤ እናንክት ቶይድቴኔሬ ክ ማዓዳኬታም ሼድንትካን ኡሤክ ኪም ሼዳቔ።

{{https://api.unfoldingword.org/obs/jpg/1/en/360px/obs-en-09-07.jpg?direct&}}

ፓርኦንት ማዓ ይንሢ ዳቼናም ይ ሃዓፕታኬንክ ዋዓር ዶዖቕዳብናም ሼጄ፤ ይንሥስናሜሬ ይንት ይንሥምሽ ማዓስሶ ኪም ቴዬ፤ ናዓሬ ይንሥስናም ዪን ጋጵሽድንዳ እስራኤል ኤዔድንግራንክ ባዛ ካሽዮ ጋጵሽንትካን ኤዔድምሴ፤ ዪም ኤዔድምሴርሳቓክ ኤዔቴን ይንሥስስንት እንዴን ማዓትንትንኮታም ኤስክ ሃዓቔ፤ ይንሥስኔሬ ክ ጋጵሳኬንኬ ኣሚ ጋእ ክ ጋርሻኬንክ ኤዔቴን ፓርኦንት እኔንዳ ኪም ማዓስሴ ናዓምንክታሜሬ «ሙሳ» ጋይሶ ዎጄኬ።

{{https://api.unfoldingword.org/obs/jpg/1/en/360px/obs-en-09-08.jpg?direct&}}

ሴጻ ዎላቕ ሙሳ ይ ጋጵሳኬንክ ግብጽ ኤዔድ ዎላቕባብ እስራኤል ኤዔድ ዎላቕባባም ክ ግእድክ ኪም ሼጄ ሙሴሬ ይንት ኤዔዴስን እስራኤል ኤዔሥናም ዻቕሽካን ጴጼ።

{{https://api.unfoldingword.org/obs/jpg/1/en/360px/obs-en-09-09.jpg?direct&}}

ሙሳ ሃይዬሬ ዪም ሼዳይንዳ ኪን ካምስክ ግብጽ ኤዔሥናም ዴይሶ ኪም ዴዑክሴ፤ ዳይንኬሬ ሙሳ ዬእሳቓኬታም ኤዔድ ዎላቕባብ ኪም ሼድታ ሃዓቔ።

{{https://api.unfoldingword.org/obs/jpg/1/en/360px/obs-en-09-10.jpg?direct&}}

ሙሳ ዬእሳቓኬታም ፓርኦን ይ ኤሴርታኬንክ ኪም ዴይስካን ጶቕሼ፤ ሙሳ ዳይንክ ፓርኦንት ፖሊስንዳክ ይካሣም ዻቕሽካን ግብጽግራንክ ፔጫ ጉርንግር ሃስትዮ ካዬ።

{{https://api.unfoldingword.org/obs/jpg/1/en/360px/obs-en-09-11.jpg?direct&}}

ግብጽግራንክ ፔጋ ማዓድንዳ ፔጫ ጉርንግር ሙሳ ቖሊ ግሽዳብ ማዓሤ፤ ፔጬን ኮዖግራንኬሬ ማዓ ቴዮ ቓስቴን ኣንግ ይንሢ ኣእሴ።

{{https://api.unfoldingword.org/obs/jpg/1/en/360px/obs-en-09-12.jpg?direct&}}

ሴጻ ዎላቕ ሙሳ ቖልናም ግሻሮ ክ ዳይክ ኖዖ ዋዓርንት ሮጵድንዳ ትርሻ ሼጄ፤ ዳዓኖንምሺ ትርሼና ኣትክዬ፤ ሙሴሬ ላቕምስትዮ ሼድንትካን ትርሼንት ሼዔጌር ኡሣ ሃዓዴ፤ ክ ኡሥድንክ ሳዓብት ኡፕሲ «ዬ ሙሶ ፔጫ ጪልንዴት ዜን ሃ ዎእሳቕንካን ዱዑትግራንታንክ ኮጴናም ዉሥካ» ኪን ጋይሴ።

{{https://api.unfoldingword.org/obs/jpg/1/en/360px/obs-en-09-13.jpg?direct&}}

ሳዓቤሬ ኮይን ጋይሴ፤ «ኤዔድእስቴት ካልርናም እ ሼጃቕንካን ፓርኦንዳ ሃዓም ኦይድቴ እስራኤል ኤዔድናሜሬ ግብጽት ሃይልስንግራንክ ባዛ ካይሳ ኬዔም ዉሥዳዬ፤ ኣብራምካን፥ ይሳቕካንኬ ያይቖብካንክ እ ኬዔዛቓክ ጉሜር ፔጭን ካናኣናም ኬዔን እምድቴ።

{{https://api.unfoldingword.org/obs/jpg/1/en/360px/obs-en-09-14.jpg?direct&}}

ኤዔድና ሃይ ሃዓም ኦይሤ ጋይሶ ኢም ኬ ጎይስንክ ሃሪ ኬዔን ጋዓዴ? ጋይንትክ ሳዓባም ጎይሴ፤ ሳዓቤሬ ሙሴን «እታ ዶዖቕዳቓብኬ ኮዛንክ ኦሴሬ ዶዖቕዳብቴ፤ ካንካን ኖዖ ኢም ኦይሣቔ ጋይሳዮ ኬዔን ኬዔስካ» ኪን ጋይሴ።

{{https://api.unfoldingword.org/obs/jpg/1/en/360px/obs-en-09-15.jpg?direct&}}

ሙሳ ይ ጳሽንካን ፓርኦንዳ ካይካን ዝግክዬ፤ ሃራካኔ ጋዓርስንክ ኬዔዛም ኤሳይቴ ጋይሶ ይ ጶቕሽንካን ሃዓቔ፤ ካንካን ሳዓቢ ሙሴት እንዴፕስ ኣሮናም ክ ኪክን ክ ካይቴምሽኬ ሙሳሜሬ ክ ኬልሽቴምሽክ ኪም ኦይሤ፤ ሳዓቢ ሙሳምኬ ኣሮናምክ ፓርኦን ኤዔድናም ጋራይቴ ጋይንትክ ቡዑድንታም ክ ዛፕስድምሽ ኬዔን ጶቕሽሽንትክ ኬዔዜ።

ማጻዓፕ ጪልንት ኣቴና ዉትንቲ 1—4
