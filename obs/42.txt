====== 42. ዬሱስ ርኬግር ክ ማዓትምሽ ======

{{https://api.unfoldingword.org/obs/jpg/1/en/360px/obs-en-42-01.jpg?direct&}}

ዬሱስ ዱዑክግራንክ ክ ዻዓምታቓክ ሴጽንክ ክት ራቕክ ሙክዴድንግራንክ ቓስቴኔድን ኡሣ ዶዖቕዳክ ካትሜንግር ካይዳቔኬ፤ ኬ ሙክድኬሬ ዬሱስዜን ዣእሻቓክ ሬይንጎክ ኬዔዝምዳቔ ኖዖ ሳዓቢ ዪም ሳይሳቓብን ክ ማዓሥምሽ ጉሜርዳቔኬ፤ ዳይንኬሬ ኮዖ ሴጼንክ ኪም ዴይሴርሴ ጋዓርዳኬትኬ ታ ማዓኔና ኣልካ ኣዓፔክ ማዓቴ ጋይሴኬ፤ ቓስቴንን ክት ራቕክ ሙክዴድና ይ ቡዑድ እዝዳብናም ኤሳቔኬ።

{{https://api.unfoldingword.org/obs/jpg/1/en/360px/obs-en-42-02.jpg?direct&}}

ዬሱስ ኬራ ኡሥቴትዳቦ ኬ ኪክን ሙክንት ዬዜ፤ ኬታ ዳይንክ ኪም ኤሳቔኬ፤ ሬይ ሃራካን ኬ ኬዔዝምዳቕንኬሬ ኬዔም ጎይሴ፤ ኬቴሬ ኣንቓእስ ቶክሚ ሴጽት ብሬዜን ማዓሣቓክ ሪርሽድንዳ ሬይን ሙዴካን ኪን ኬዔዜኬ ዬሩሳሌምግር ማዓሣቓክ ሬይናም ኤሳይባብ ሾዖቺ ኪክን ይ ኬዔዝምድምሽ ጶቕሼኬ።

{{https://api.unfoldingword.org/obs/jpg/1/en/360px/obs-en-42-03.jpg?direct&}}

ኮዖዛንኬሬ ዬሱስ ሳዓቢ ዪም ሳይሳቓብንጎክ ኬዔዝዳክ ሳዓብት ኡፕስናም ኬዔን ፕእስትዮ ኬዔዜ፤ ሳዓቢ ዪም ሳይሳቓብን ካልሪ ዜንክት ዣእድምሽኬ ኪም ዴይሴርድምሽክ ዳይንኬሬ ማክምሲ ሴጽንክ ክ ዻዓምድምሽ ሳዓብት ማዓትካን ዬይዳኬታም ኬዔዝዴድን ኬዔዛቓኬታም ኬዔን ጶቕሽሼ፤ ኤዔድን ቓስቴንኔሬ ጌሥካን ይ ዝግዛቓክ ኬትሜንግር ኬ ዣእሻኬንክ ፔጬና ሃክስካን ዬይዳቕንካን፥

{{https://api.unfoldingword.org/obs/jpg/1/en/360px/obs-en-42-04.jpg?direct&}}

ኤዔድን ቓስቴንና ኬ ኪክን ክ ጌሣን ዬሱሳም ጎይሴኬ ኖዖሬ ጎይስንኬታም ኤዔእሴ፤ ሶይቲ እሥምካን ኬ ኡስምዳኬንክ ዬሱስ ባልሽናም ቴዮ ሳዓባም ጎዖፕሼ፤ ዜናንኬሬ ባልሽናም ቱርሼ፥ ጶቕሻቕዶቕዶ ዬሱስ ማዓትንትንክታም ኤስቴኬ፤ ዳይንኬሬ ኮዖ ጭርንክ ኖዖ ኬራንክ ኣዓችምሼ።

{{https://api.unfoldingword.org/obs/jpg/1/en/360px/obs-en-42-05.jpg?direct&}}

ኤዔድን ቓስቴንና «ዬሱስ ይንትዬ! ሳዓብት ኡፕስናም ዎዖን ፕእስትዮ ክ ኬዔዝዳኬንክ ብዑዴዎንት ዎዖልምድክ ሃዓቓክ ካንካኔ!» ጋይሴኬ፤ ሳዓኔሬ ዬሩሳሌምግር ማዓቴኬ፤ ይ ዣእሻኬንኬሬ ክት ራቕክ ሙክዳቔድንቴን «ዬሱስ ኣዓፔክ ዳዬ! ኪም ሼድቶቴ ጋይሶ ኬዔን ኬዔዜኬ።

{{https://api.unfoldingword.org/obs/jpg/1/en/360px/obs-en-42-06.jpg?direct&}}

ክት ራቕክ ሙክዳቔድኔሬ ኬዔዝማሮ ኬ ዳይክ ዬሱስ ኬ ጶቕሽክዳይክ ኬ ሃዓቓክ ኤዬንግር ሞልትግርኬት ሃዓፕርንትክ «ላቕምን ዬዔን ማዓታኔ!» ኬዔን ጋይሴ፤ ክት ራቕክ ሙክዴድኔሬ ማንፔስ ኬ ሼድንዳ ኬዔን ካምሳቔ፤ ዬሱስ ዳይንክ «ሃራካኔ ጳሽዴ፥ ሃራካኔ እቼርዴ? ኣዓንእስታምኬ ዱዑትእስታምክ ሼድኬቴ፤ ማንፔስና እይምሽ ዜኔኬት ዳክዬ» ኬዔን ጋይሴ፤ ማንፔስ ይ ማዓትካኬታም ኬ ዶዖፕስቴምሽ እሥሚ ኪን ኬ እምቴምሽ ኬዔም ጎይሴ፤ ኬቴሬ እሥምኬ ኣሤርቴንዳ ቶይሌክ ኪን ኬ እምስክ እሤ።

{{https://api.unfoldingword.org/obs/jpg/1/en/360px/obs-en-42-07.jpg?direct&}}

ዬሱሴሬ «ሳዓብት ኡፕስና እጎክ ክልኬርሳቓክ ሙዳ ቦዖሥምንት ኮዖም ዝክስዴ ጋይስቶ ዬዔን ኬዔስትቴ» ጋይሴ፤ ኮዖ ጭርንክ ሳዓብት ኡፕስናም ኬ ዶዖፕስቴምሽ ማክሣኬታም ኬዔን ፖዖቼ፤ «ሳዓቢ ዪም ሳይሳቓብንዜን ካልሪ ዣእድምሽ፥ ክ ዴእድምሽ፥ ማክምሲ ሴጽንክ ዱዑክግራንክ ክ ዻዓምድምሽ ቤድሚ ቦንት ብሬዜን ክልኬርቴ» ኬዔን ጋይሴ።

{{https://api.unfoldingword.org/obs/jpg/1/en/360px/obs-en-42-08.jpg?direct&}}

ኣልክምሲ ክልክሜንግር ዳቔልሲ ኤዔድንቴን ኔጋኔ ጋይንትናም ሃዓፕንትካን ኤዔድ ሙዳ ሳዓብዳ ኬ ማዓቴምሽ እስት ራቕክ ሙክዴድና ኬ ኬዔስቴምሽ ክልኬርቴ፤ ኬታ ዬሩሳሌምዛንክ ዬዞ ኮዖም ዎዖንዴኬ፤ ኮዖዛንኬሬ ካሪ ሙዴዜን ዶዖቕዴድ ኤዔድንዴኬ ሱሴን ሙዴዳ ካይዴኬ፤ ዬቴሬ ሬይን ኬዔኔት ንቓሽእስቴቴ።

{{https://api.unfoldingword.org/obs/jpg/1/en/360px/obs-en-42-09.jpg?direct&}}

ኮዛንክ ኦስ ኦይዲ ታም ሴጽንግር ዬሱስ ቤድሚ ካርክ ይንት ራቕክ ሙክዴድንዳ ሃዓፔርሴ! ዶንቕ ማቶ ማዓዴድካን ካሪ ዎላቔክ ሃዓፕምቴ! ኣዓፔክ ክ ማዓሥምሽ ቤድሚ ጎዖግክ ይንት ራቕክ ሙክዴድንቴን ኣይቴር ማዓስሳቔ፤ ሳዓብት ባዓምንጎካኔሬ ኬዔም ኤስስቴ።

{{https://api.unfoldingword.org/obs/jpg/1/en/360px/obs-en-42-10.jpg?direct&}}

ዬሱስ ይንት ራቕክ ሙክዴድንቴን ኮይን ኬዔን ጋይሴ፤ «ጋዓንሚ ሙዳ ርኬግርኬ ፔጬዜንክ ኢን እሜርቴ፤ ካንካን ካይኬቴ፥ ኤዔድንቴን ሙዳ ሳዓቢ ባዓቤን፥ ሳዓቢ ይንሥስን፥ ሳዓቢ ማንፔስ ጪልንቴሬ ናዓምክ ኬዔም ሽእሻሬቶ እ ኬዔዛቓኬታም ሙዳ ኬ ቦዖሥቴምሽ ኬዔም ኤስሳሬቶ እስት ራቕክ ሙክዴድ ኬዔም ማዓስኬቴ፤ እታ ፔጬንት ማቕንቴክ ዬካ ሙዳ ሴጽ ዬ ኪክን እ ማዓድምሽ ጶቕሽኬቴ።

{{https://api.unfoldingword.org/obs/jpg/1/en/360px/obs-en-42-11.jpg?direct&}}

ዬሱስ ዱዑክግራንክ ክ ዻዓምታኬት ኦይዲ ታም ሴጽንት ቡዑር ይንት ራቕክ ሙክዴድንቴን «ማንፔስ ጪልን ዬዜን ሃዓዳኬንክ እባዓብ ዛምን ዬዔን ክ እምስቴንክ ዬካ ዬሩሳሌምግር ዶዖቕኬቴ» ኬዔን ጋይሴ፤ ኮዖት ቡዑር ዬሱስ ፔስ ርኬግር ኤቤ፤ ሊሌኔሬ ኣዓፕዜንኬታንክ ኪም ኣዓቼ ዬሱስ ፕዥር ሙዴናም ጌሥንትካን ሳዓብት ምዝዜን ዶዖቕሴ።

ማጻዓፕ ጪልንት ኣቴና

 ማቶስ 28፥16-20፤ ማር16፥12-20፤ ሉቓስ 24፥13-53፤ ዋን20፥19-23፤

ኦ.ዎ 1፥1-11
