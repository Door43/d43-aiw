====== 2. ዳቔልሲ ፔጬዜን ሃዓድምሽ ======

{{https://api.unfoldingword.org/obs/jpg/1/en/360px/obs-en-02-01.jpg?direct&}}

ኣዳምኬ ማይንክቴክ ሳዓቢ ኬዔን ፕዥቓክ ኮርሚ ካርንግር ኬ ዶዖቕዳኬንክ ጋእሻ ጉሜርክ  ሃዓቔኬ፤ ቓስቴንኔሬ ዜና ጉሪ ሃዓቔኬ ዳይንኬሬ ዜና ጉሪ ማዓትንትኔኬት ኬ ኦዖሽንቴምሽ ኬዔም ማዓሳቕዬ፤ ሃራካኔ ጋዓርስንክ ዳቔልሲ ፔጬዜን ዳኪ ሃዓቔ፤ ኬቴሬ ኮርሚ ካርንግር ኡንጋሮ ሳዓቢ ኪክን ኬዔዝምዳቔኬ።

{{https://api.unfoldingword.org/obs/jpg/1/en/360px/obs-en-02-02.jpg?direct&}}

ዳይንኬሬ ዺዽሜባብ ጉኒ ኮርሚ ሃዓምንግር ሃዓቔ፤ ማይናሜሬ ጎይሴ “ሳዓቢ ኮርሚ ሃዓምንግር  ዶዖቕዳክ ሃዓቓ ሃምንቴሬ ኣዓፒ ዬ እሣይምሽ ዬዔን ጋዓቶ?” ኮዖን ጋይሴ።

{{https://api.unfoldingword.org/obs/jpg/1/en/360px/obs-en-02-03.jpg?direct&}}

ኤዔድቴኔሬ “ሳዓቢ ዳቕልናምኬ ላቕምናምክ ፓዓሽትዮ ኤስምስዳክ ሃዓቔን ካይሳ ሃዓቓ ሃምንቴሬ  ኣዓፒ ዎ እሥድምሽ ዎዖን ኬዔስቴ፤ ዳይንኬሬ ሃዓቔን ኮዖት ኣዓፒ ዬ እሥንክ ዋይ ኣዓኔንቴክ   ካንክ ዬ ዎዖልስንክ ዴኢ ዴእዴቴ” ዎዖን ጋይሳቔ።

{{https://api.unfoldingword.org/obs/jpg/1/en/360px/obs-en-02-04.jpg?direct&}}

ጉንስኔሬ ኤዔቴንቴን ማዓስቶ፤ “ኮዖና ዶዖፔን ዳክዬ ዴኢ ዴኣዬቴ ሃዓቔንት ኣዓፕንግራንክ ዬ እሥንክ ኣዓፕዬንት ፖዖችምዳኬታምኬ ዳቕልናምኬ ላቕምናምክ ፓዓሽትዮ ኤስንትክ ሳዓብምሽ ዬ ማዓዳኬታም ይ ኤስድንካን ሃይ እሥኬቴ ዬዔን ጋይሳቔ” ጋይሴ።

{{https://api.unfoldingword.org/obs/jpg/1/en/360px/obs-en-02-05.jpg?direct&}}

ኤዔቴን ሃዓቔስንት ኣዓፕና እሥካን ላቕሚ፥ ኣዓፕክ ሼዴርሽንኬሬ ጉሜርሽዳብኬ ሩዑርማም ኤስንትካኔሬ ኡቑምሽዳብ ክ ማዓዳኬታም ይ ሼጃኬንክ ኣዓፕንግራንክ ቴዮ  እሤ፤ ኮ ኪክን ሃዓቓብን ክእስካኔሬ እምሴ፤ ኖዖሬ ሃዓቔስንት ኣዓፕንግራንክ እሤ።

{{https://api.unfoldingword.org/obs/jpg/1/en/360px/obs-en-02-06.jpg?direct&}}

ሳዓኔሬ ቓስቴንንት ኣዓፕኬት ፖዖችምሼ፤ ዜና ጉሪ ይ ሃዓቕምሼሬ ኤስቴኬ፤ ቓልኣሜሬ  ሎዖሽቴኮ ዣዓክትዮ ኣብሌምሽ ዜኔዜይንት እቤርሽካን ጴጼኬ።

{{https://api.unfoldingword.org/obs/jpg/1/en/360px/obs-en-02-07.jpg?direct&}}

ኤዔሥንኬ ማይንክቴክ ሳዓብት ኡፕሳም ኮርሚ ሃዓምንት ሞልትግር ክ ኡንድክ ኤሴርቴኮ  ሙዴና ሳዓብት ብሬዛንክ ዛቕሴኬ፤ ሳዓቤሬ ኣዳማም ኤዔልቶ “ሃብራ ዳዬ?” ኪን ጋይሴ፤ ኣዳሜሬ “ኮርሚ ሃዓምንግር ሃ ኡንግድክ ኤሴርስቴ ዜና ጉሪ እ ማዓሥንካን ጳሽንትክ ዛቕሳቕቴ” ጋይሶ ኪን ማዓስሴ።

{{https://api.unfoldingword.org/obs/jpg/1/en/360px/obs-en-02-08.jpg?direct&}}

ሳዓቤሬ “ዜና ጉሪ ሃ ማዓሥምሽ ሃይ ሃዓን ኬዔዜ? ኮ ግራንክ ሃይ እሥካ ጋይስቶ ሃዓን  እ ኬዛቓብ ሃዓቔስንት ኣዓፔን እሣ?” ኪን ጋይሴ፤ ኣዳሜሬ “ኮና እ ኪክን ኮ  ዶዖቕቴምሽ ሃ እምሳቓክ ኤዔቴን ናዓ ሃዓቔስንት ኣዓፕንግራንክ ኢን ኮ እምስክ እሥቴ”  ኪን ጋይሴ፤ ሳዓቤሬ ኤዔቴንቴን ኮና ሃ ዬእሳቓክ ሃራ ዳይኬ?” ኮዖን ጋይሴ፤ ናዓሬ  “ጉኒ ኢም ቱንትምስክ  እሥቴ” ኪን ጋይሴ።

{{https://api.unfoldingword.org/obs/jpg/1/en/360px/obs-en-02-09.jpg?direct&}}

ሳዓቢ ጉንስንቴን ኮይን ጋይሴ፤ “ኣሽምቴባባዬ፤ ልጳንቴክ ባዓዝዳዬ ፔጬሬ እሥዳዬ  ሃንኬ ኤዔቴንክ ኪክ ይዥዴድ ማዓዴቴ ሃንት ይንሥንኬ ኮት ይንሥንክ ኮይን ኪክ  ይዥዴድ ማዓትዴኬ ኤዔድቴንት ካዓሥና ማታሃንታም ግእዴ ሃዓኔሬ ዴጌልትክታም  ጋእዳዬ።”

{{https://api.unfoldingword.org/obs/jpg/1/en/360px/obs-en-02-10.jpg?direct&}}

ሳዓቤሬ ኤዔድቴኔን ኮይን ጋይሴ “ኣዽማ ሃ ጋኤርዳኬንክ ካልምናም ሃዜን ቤሥድቴ፥  ጶቕሽሃንቴሬ ሃክእዳንክ ማዓዴ ኖዖሬ ሃዓም ጌሥዳብ ማዓዴ።”

{{https://api.unfoldingword.org/obs/jpg/1/en/360px/obs-en-02-11.jpg?direct&}}

ሳዓቢ ኣዳሜኔሬ ኮይን ጋይሴ፤ “ማይሃንቴት ኬዔዛም ኤሴርሳዮ ሃ እሣይምሽ እ ሃዓን  ኬዔዛቓክ ሃዓቔስንት ኣዓፒ ሃ እሥንካን ፔጫ ሃዛንክ ዻዓምሳቕንዳ ኣሽምቴ፤ ኡክና  ቦንሃንት ሙዴክ እሥምሃንታም ኦዖጼርሲ ላንቕስዮ ግራንክ እሥዳዬ፤ ኮዖዛንኬሬ ዴእዳዬ  ፔጫ ሃ ማዓሣቕንካን ፔጬዳ ማዓዳዬ።” ኣዳሜሬ ማይንታም ኣዓፓካሜድ ሙዴት  እንዲ ኮ ማዓሥንካን ሄዋኔ ጋይሶ ናዓምኮት ዎጄ፤ ቡልንኮቴሬ ኡክናም እምድንዴ ጋይንትዬ፤ ሳዓቤሬ ቖልሜት ጉፕቴጌራንክ ዾዖኒ ኣክሽቶ ኣዳሜንኬ ሄዋኔቴንክ ቖፕሴ።

{{https://api.unfoldingword.org/obs/jpg/1/en/360px/obs-en-02-12.jpg?direct&}}

ሳዓቤሬ ኤዔድ ላቕማምኬ ዳቕላምክ ፓዓሽትዮ ኤስንትጎካን ታ ኣና ዎግራንክ  ዎላቓብንምሽ ማዓቴ ታ ዳይንኬሬ ኣዓንይንቴክ ሃዓቔስንት ኣዓፒ ቓሽቶ ክ  እሥታክምሽኬ ሌፒ ሴጽካን ክ  ዶዖቕታክምሽ ኣዳማምኬ ሄዋኔታምክ ላቕማይሳክ ኮርሚ  ሃዓምንግራንክ ኬዔም ዉሥሴ፤ ኮዖዛንኬሬ ኮርሚ ሃዓምንግር ካይዳክ ጎኦግናም  ጶይንትካንኬ ሃይዬሬ ኣዓፔክ ዶዖቔርቴምሽ ማዓስዳብ ሃዓቔስንት ኣዓፒ ቓሽቶ ኬ  እሣይምሽ ዛሜድ ሳዓቢ ርኬግራንክ ዎዖንይንትካን ክ ኦይዴድናም ኮርሚ ሃዓምንግር  ኬዔም ዎጄ።

ማጻዓፒ ጪልንት ኣቴና ፕዥ 3
